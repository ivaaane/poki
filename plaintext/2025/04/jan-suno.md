---
title: jan suno
description: toki mun nanpa open lon lipu “ma suno”.
authors:
  - soko Sijeni
proofreaders: null
date: 2025-04-24
date-precision: day
original: null
tags:
  - story
  - original
  - short story
license: null
sources:
  - https://sijeni.li.pona.la/tp/jan-suno/
archives:
  - https://web.archive.org/web/0/https://sijeni.li.pona.la/tp/jan-suno/
preprocessing: null
accessibility-notes: null
notes: null
---

open la, sewi li kulupu e jan li suno. jan mute li pakala tan suno. taso, jan pona li olin e sewi la, ona li ken lukin pona e suno. suno la jan pona li lukin e kule ale e kule pi lon ala, li kama sona e tan ale, li kute e kalama sewi.

jan pona li kulupu. ona li "jan suno", li wile pana e sona sewi tawa jan ale. ale o sona e kon sewi! taso jan li kute ala. jan li pakala, li wile anpa e sewi. jan li toki e pona sewi la ona li moli. open la, jan suno mute li moli.

kulupu suno li tawa ma ante. nena ma li awen e ona. jan mute li pilin ike, li toki e ni: "sewi li kama e moli taso tawa mi. mi o olin ala olin e ona?" taso ma nena la ale li pona: kasi li suli; soweli li suwi. ale li sama open lon.

kulupu li musi li lape, li pini wile e ijo namako, li toki ala tawa sewi. lili la sona sewi li open weka. tenpo suno li kama pimeja lili.

jan li wile ala e sewi. ni la, ona li toki e ni: "mi o weka tawa ma jan." jan ale ala li pilin sama, li toki: "ma jan la utala en moli taso li lon. sewi li awen e mi lon ma pona ni." kulupu li tu. kulupu pi sewi ala li tawa. kulupu sewi li awen.

kulupu tawa la ona li lon ma tomo suli. ona li toki e tan ona e wile ona. ona li jan suno lon tenpo pini, taso ona li wile lon kulupu jan. taso jan lawa li moli e jan mute. jan li moli ala la ona li pini kulupu, li kama taso. ona li alasa lon nasin pi jan utala, taso nasin li ike! nasin jan la kulupu mute li lon: kulupu nanpa wan li lawa e ale, li jo e ale; kulupu nanpa tu li lawa e pali, li jo e mani; kulupu nanpa mute li pali e ale, li jo e lili. jan pali li ken ala tawa kulupu ante. nasin sewi la jan ale li sama. jan suno li ken ala lon nasin ni, li kama jo e ala.

kulupu awen la ma li kama ike. kasi li lili. soweli li monsuta. sewi li toki ala. jan li lete li pilin ike. ona li wile. taso sewi li pana ala e wile. jan wan li ken ala awen, li wile moli. len ona li jelo. tenpo pimeja la ona li tawa ma sewi li toki wawa tawa mun: "sewi o! sina jaki e mi mute tan seme a!?" jan pi len jelo li tawa moli.

taso kalama suli li pini e tawa. mun suli li suno suli, li toki: "jan o! sina lukin e suno sewi. sina sona e kon sewi. ni la, sewi li ken ala toki tawa sina. sona ale li awen lon insa sina. o lukin e sewi lon insa sina!" mun suli li pini suno. jan pi len jelo li tawa moli ala. ona li toki tawa kulupu.

sin la, kulupu li kama sona e kon sewi. ona li pali sin e ma ona. li pilin e sewi lon insa. ale li pona.

taso... seme li kama tawa jan suno pi ma tomo suli?
