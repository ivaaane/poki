---
title: sona en pali pi jan Kisote
description: mi toki pona e lipu “Don Quijote” pi kon Sewante tan toki Epanjo.
authors:
  - soko Sijeni
proofreaders: null
date: 2025-04-23
date-precision: day
original:
  title: El ingenioso hidalgo don Quijote de la Mancha
  authors:
    - Miguel de Cervantes
tags:
  - story
license: null
sources:
  - https://sijeni.li.pona.la/tp/jan-kisote-1/
archives:
  - https://web.archive.org/web/0/https://sijeni.li.pona.la/tp/jan-kisote-1/
preprocessing: null
accessibility-notes: null
notes: null
---

lon ma lili lon ma Mansa la, jan mani li lon; nimi ma la mi wile ala sona. jan mani li moku e moku pi mani ala. tomo ona la jan pali en jan pi kulupu mama sama li lon. sijelo ona li wawa ala li linja. ken la ona li kepeken anu nimi Kisala anu nimi Kesala.

jan mani ni li lape la, ona li lukin e lipu musi pi jan utala. ona li musi mute la ona li pali lili. ona li esun e ma ona li kama jo e lipu mute mute a. lipu pi pona nanpa wan tawa jan mani li tan jan Pelikano. lipu ni li toki e «tan pi tan ala li tan e pali mi la tan mi li lili li ike e mi tan sina» e «sewi la mun sewi sewi li awen e sina sewi li ken e ken sina pi ken suli».

tan ni la jan mani li kama nasa li lape ala tan lipu. lipu li pini la, ona li wile suli e lipu li sitelen e lipu sin. ona li toki utala mute e ni: jan utala seme li wawa nanpa wan?

lawa ona li sona e lipu taso. ona li toki e utala taso lon insa. musi pi lon ala li kama lon tawa ona.

pini la lawa ona li kama pakala. ona li wile jan utala sama lipu, li wile tawa ma ante kepeken soweli ona li wile suli. nanpa wan la ona li telo e len kiwen pi mama mama ona li jo e palisa utala.

nanpa tu la ona li kama e soweli. soweli li jaki, taso jan mani la ona li wawa sama soweli lon lipu. suno mute la ona li alasa sona e nimi soweli pona. pini la ona li nimi Losinante e soweli.

nimi soweli li wawa la jan mani li wile ante e nimi ona kin. suno mute mute la ona li alasa e nimi pona. pini la ona li kama jan Kisote. taso, jan utala ale li kepeken nimi ma li kepeken nimi mama lon nimi ona. ni la, jan mani li kama jan Kisote pi ma Mansa.

len li telo la, soweli li kepeken la, nimi li wawa la, ijo wan taso li wile. jan utala ale o olin e meli. jan Kisote li toki e ni: «anu tan ike anu tan pona la mi utala e jan suli li anpa e ona la, jan suli o tawa meli suwi o toki ni: "mi jan suli Monsijaki. mi anpa tan jan wawa Kisote pi ma Mansa. suwi sina li pona e mi la ona li pana e mi tawa sina."»

jan mani li pini toki li kama sona e nimi meli la, ona li pilin wawa. ona li sona e meli lon ma poka. meli li sona ala e jan Kisote, taso jan mani li olin e ona li wile utala tan ona. nimi meli li Alona, taso jan mani li wile e nimi sin li pana e nimi Jansuwi lon lawa ona. jan mani la nimi ni li suwi sama nimi ale pi pali ona.
