---
title: olin mama
description: toki jan nanpa open lon lipu "ma suno".
authors:
  - soko Sijeni
proofreaders: null
date: '2025-08-17'
date-precision: day
original: null
tags:
  - story
  - original
  - short story
license: null
sources:
  - https://sijeni.li.pona.la/tp/olin-mama/
archives:
  - https://web.archive.org/web/0/https://sijeni.li.pona.la/tp/olin-mama
preprocessing: null
accessibility-notes: null
notes: null
---

jan Esi li lili la mama ona li moli.

ona li lon tomo ala lon kulupu ala. suno mute la ona li moku ala. pimeja mute la ona li len tan jan ike. taso, pimeja wan la, kulupu ike li jo e ona, li toki e ni: “sina pali tawa mi la, mi pana e moku. pali sina li ike la, mi moli e sina!” jan Esi li pali. ona o weka e mani tan jan wawa o pana tawa kulupu. ona li pali pi mute ike, li kama jo e pana lili. taso, kulupu ike li suli la, jan Esi li ken ala weka.

pali sin la ona o weka e mani tan jan lawa Atali. monsuta a… jan tu ante li awen e jan Esi. taso, ona li kama jo e mani lon tomo lawa la, jan tu li kama weka. jan utala li jo e jan Esi li awen e ona lon poki lon anpa ma.

mun mute li pini la, jan utala li kama e jan Esi tan poki. jan Esi li lon insa tomo. jan mute li lukin e insa. insa la jan ante li lon poka ona. sinpin pi jan poka li lukin e anpa taso li pana e pilin ike a. jan wawa li awen lon supa suli, li toki e nimi pi jan poka wan. jan nimi li kama. jan ante li tu e sijelo ona. jan li moli. jan wawa li toki e nimi jan sin. jan li kama, li moli. jan wawa li toki e nimi Esi. jan Esi li pilin monsuta a! lili la ona li tawa. ona li wile ala moli. ona li wile weka tan tomo, taso jan mute li lukin.

jan Esi li kama la, jan wan li toki wawa.

“o pini.”

toki li tan jan lawa Atali.

jan Atali li kama tan kulupu, li lon poka pi jan Esi.

“jan ni li lili. ona li pali tan ike pi jan ante, taso ike li lon ala jan ni. ona li ken pona. o moli ala e ona.”

jan wawa lon supa li toki:

“lawa li lawa. ona li ike tawa lawa la, ona o moli sama jan ale. mi ken ala ante e lawa a!”

jan Atali li lukin e jan Esi.

“lawa li toki mi. mi awen e jan lili ni.”

jan Atali li weka. jan Esi li tawa ona.

ni la, jan Atali li kama mama e jan Esi. jan Esi li lon tomo suli ona, li ken moku mute, li lape lon supa suwi. mama Atali li weka lon tenpo mute, taso ona li suwi li pana e wile ale tawa jan Esi. lon weka pi mama Atali la, jan Molika en jan Pimeten li lon poka, li toki li musi. jan Atali en jan Molika en jan Pimeten li tan mama sama. jan Pimeten li pana e sona utala pona; jan Molika li seli e pan suwi a. jan Esi li pilin pona. tenpo li tawa la, jan Esi li kama suli.

suno wan la, mama Atali li awen e jan Esi lon tomo lili, li toki e “o tawa ala”. jan Esi li awen lon tenpo mute a. pini la mama Atali li weka e jan Esi tan tomo. jan ale lon kulupu li pilin ike. jan Molika li toki: “jan lili o, mi tawa ma Nala. mi awen lon tenpo pi mute seme la, mi sona ala. o awen tan kama sin mi.” jan Esi li pilin ike. mama Atali kin li weka mute a, li toki lili.

mama Atali li weka lon mun mute. ona li kama sin la, sike lukin wan li weka tan sinpin. ona li monsuta tawa lukin! pilin ike la, mama Atali li tawa jan Esi li toki: “jan Molika li ken ala kama sin.” jan Esi li sona ala e tan. jan Pimeten li kute, li kalama wawa tan pilin ike.

jan Esi li taso. jan ala li ken lon poka ona; ona ale li pali mute li lape ala. jan Esi li wile tawa mama Atali. ona li alasa e ona lon ale tomo, li kama lon tomo suli. tomo la jan mute li lon. jan pi mute lili li lon insa. jan Esi li sona e tomo ni. tomo ni la mama Atali li pini e moli ona. taso, tenpo ni la, mama Atali li awen lon supa. mama Atali li toki e nimi jan. jan li kama. jan lon poka pi mama Atali li tu e sijelo ona. jan li moli. mama Atali li toki e nimi sin. jan lili li kama. jan Esi li ken ala awen. ona li tawa insa tomo li toki.

“o pini!”

mama Atali li lukin e ona.

“jan Esi o tawa tomo sina.”

“sina moli e jan lili tan seme a!? mi lon tomo ni la, sina pini e moli mi. sina ante.”

“nasin li ante. o tawa.”

“ala a! o pini e moli!”

lukin pi jan Esi li pana e telo. mama Atali li monsuta e ona. jan lon poka li tu e sijelo pi jan lili. mama Atali li mu e jan utala. jan utala li tawa e jan Esi. jan Esi li weka ala tan tomo ona lon tenpo mute, li pilin ike a. jan Atali li kama ike. ona li mama ala.

pimeja la, jan Esi li weka. ona li wile tawa ma ante, li tawa kepeken lupa. taso, jan Atali li lon sinpin tomo li lukin e ona. jan Atali li toki wawa “o tawa ala!”. jan Eli li pilin monsuta a, li tawa wawa. ona li kama lon ma kasi. ale li pimeja.

ona li tawa lon ale pimeja, li kama lon nasin kiwen. ona li jo e moku ala e mani ala. ona li awen tawa. open suno la, ona li kama lon ma tomo suli, li kama tawa anpa tan lape. jan utala li jo e ona, li pana e ona tawa supa lape. lape li pini la, jan utala li kama e ona lon tomo suli. ona li lon anpa; kulupu jan li lon supa sewi. jan lawa Nala li lon supa. ona li toki:

“sina kepeken len pi ma Atali. sina kama tan seme?”

“jan Atali li mama e mi, taso ona li ike. ona li moli e jan lili. mi weka tan ona.”

jan li toki lon kulupu. jan Kepali li toki: “toki ona li ken lon ala. jan Nala o! jan ni li wile pana e sona tawa jan ike Atali. o moli e ona.”

taso jan Nala li lukin pona e jan Esi, li lukin e jaki e pakala lon sijelo ona, e pilin monsuta lon sinpin ona, li wile pana e pona. ona li toki e wile. jan Esi li ken awen lon tomo suli pi jan Nala. ona li ken ala toki tawa jan pi ma ante, taso jan ale o pona tawa ona. jan Alan o mama e ona. ale ni li kama lon.